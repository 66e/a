### 东海有勇妇
https://baike.baidu.com/item/东海有勇妇

梁山感杞妻，恸哭为之倾。

金石忽暂开，都由激深情。

东海有勇妇，何惭苏子卿。

学剑越处子，超腾若流星。

捐躯报夫仇，万死不顾生。

白刃耀素雪，苍天感精诚。

十步两躩跃，三呼一交兵。

斩首掉国门，蹴踏五脏行。

豁此伉俪愤，粲然大义明。

北海李使君，飞章奏天庭。

舍罪警风俗，流芳播沧瀛。

名在列女籍，竹帛已光荣。

淳于免诏狱，汉主为缇萦。

津妾一棹歌，脱父于严刑。

十子若不肖，不如一女英。

豫让斩空衣，有心竟无成。

要离杀庆忌，壮夫所素轻。

妻子亦何故辜，焚之买虚名。

岂如东海妇，立事独扬名。
