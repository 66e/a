### 劝农
https://baike.baidu.com/item/劝农

#### 一

悠悠上古，厥初生民。

傲然自足，抱朴含真。

智巧既萌，资待靡因。

谁其赡之，实赖哲人。

#### 二

哲人伊何？时维后稷。

赡之伊何？实曰播殖。

舜既躬耕，禹亦稼穑。

远若周典，八政始食。

#### 三

熙熙令德，猗猗原陆。

卉木繁荣，和风清穆。

纷纷士女，趋时竞逐。

桑妇宵兴，农夫野宿。

#### 四

气节易过，和泽难久。

冀缺携俪，沮溺结耦。

相彼贤达，犹勤陇亩。

矧兹众庶，曳裾拱手！

#### 五

民生在勤，勤则不匮。

宴安自逸，岁暮奚冀！

儋石不储，饥寒交至。

顾尔俦列，能不怀愧！

#### 六

孔耽道德，樊须是鄙。

董乐琴书，田园不履。

若能超然，投迹高轨，

敢不敛衽，敬赞德美。
