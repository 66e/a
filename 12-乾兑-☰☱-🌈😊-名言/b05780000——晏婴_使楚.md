### 晏子春秋·卷六·内篇·篇九
https://so.gushiwen.org/guwen/bookv_20611.aspx
- 晏子使楚，以晏子短，楚人为小门于大门之侧而延晏子。晏子不入，曰：“使狗国者，从狗门入；今臣使楚，不当从此门入。”傧者更道从大门入，见楚王。
  - 王曰：“齐无人耶？”
- 晏子对曰：“临淄三百闾，张袂成阴，挥汗成雨，比肩继踵而在，何为无人？”
  - 王曰：“然则子何为使乎？”
- 晏子对曰：“齐命使，各有所主，其贤者使使贤王，不肖者使使不肖王。婴最不肖，故直使楚矣。
### 卷六·内篇·篇十
https://so.gushiwen.org/guwen/bookv_20612.aspx
- 晏子至，楚王赐晏子酒，酒酣，吏二缚一人诣王，王曰：“缚者曷为者也？”对曰：“齐人也，坐盗。”
  - 王视晏子曰：“齐人固善盗乎？”
- 晏子避席对曰：“婴闻之，橘生淮南则为橘，生于淮北则为枳，叶徒相似，其实味不同。所以然者何？水土异也。今民生长于齐不盗，入楚则盗，得无楚之水土使民善盗耶？”
  - 王笑曰：“圣人非所与熙也，寡人反取病焉。
