### 十五从军征
https://baike.baidu.com/item/十五从军征

十五从军征，八十始得归。

道逢乡里人，家中有阿谁？

遥看是君家，松柏冢累累。

兔从狗窦入，雉从梁上飞。

中庭生旅谷，井上生旅葵。

舂谷持作飰，采葵持作羹。

羹饭一时熟，不知贻阿谁。

出门东向看，泪落沾我衣。

### 闺怨 （唐代黄滔诗作
https://baike.baidu.com/item/闺怨/10937127

寸心杳与马蹄随，如蜕形容在锦帷。

江上月明船发后，花间日暮信回时。

五陵夜作酬恩计，四塞秋为破虏期。

待到乘轺入门处，泪珠流尽玉颜衰。
